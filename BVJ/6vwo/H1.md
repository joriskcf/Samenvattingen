# H1: Stofwisseling

## B1.1: Atomen en moleculen
Organismen bestaan uit duizenden **stoffen**. Deze bestaan weer uit **moleculen**, die zijn opgebouwd uit **atomen** van verschillende **elementen**.

> Zie voor de belangrijkste elementen die in het menselijk lichaam voorkomen *BVJ VWO6, p. 8*.

**Spoorelementen** zijn elementen die slechts in zeer kleine hoeveelheden in het lichaam voorkomen.

Atomen bestaan uit een positief geladen **kern** met daaromheen negatief geladen **elektronen**. Het aantal elektronen en de lading van de kern zijn gelijk aan het **atoomnummer**. Daardoor zijn atomen elektrisch neutraal. Elektronen bevinden zich in **schillen** (1: 2e, 2: 8e), waarbij geldt dat elektronen in hogere schillen meer energie hebben. In moleculen zijn atomen verbonden met bindingen. Schillen zijn volledig gevuld het meest stabiel en hierdoor kunnen twee typen bindingen ontstaan:

  * **covalente binding**/**atoombinding**: atomen delen de elektronen in de buitenste schil om deze zo ver mogelijk te vullen. Het aantal gedeelde elektronen bepaalt het aantal bindingen.
  * **ionbinding**: atomen dragen hun elektronen volledig af, of nemen juist elektronen volledig op. In een **zoutkristal** zorgen elektrische krachten voor een rangschikking van door ion-bindingen gebonden atomen in een regelmatig patroon.

In organismen komen vaak **koolstofketens** met gebonden **groepen** in moleculen voor.

> Zie voor de belangrijkste groepen en hun eigenschappen *BVJ VWO6, p. 12*.

### Water
Organismen bestaan voor het grootste deel uit water en vrijwel alle stofwisselingsreacties spelen zich af tussen in water opgeloste stoffen. Watermoleculen zijn **polair**: er is een positief en een negatief geladen kant. Hierdoor kunnen **waterstofbruggen** gevormd worden. Water kan splitsen in `H+` en `OH-` ionen. De concentratie `H+` bepaalt de **zuurgraad** van een oplossing. Polaire moleculen lossen over het algemeen goed in water op (ze zijn **hydrofiel**). **Apolaire** moleculen (o.a. oliën en vetten) juist niet, en ze mengen ook niet met water (ze zijn **hydrofoob**). 

## B1.2: Organische stoffen
De vier belangrijkste groepen organische stoffen zijn **koolhydraten**, **lipiden**, **eiwitten** en **nucleïnezuren**.

> Zie voor de structuur(formules), nummering en naamgeving van deze groepen ook *Binas, tabel 67*.

### Koolhydraten
Koolhydraten zijn te verdelen in **mono-**, **di-** en **polysachariden**. De laatste twee zijn aneenschakelingen van monosachariden. 

Door de `OH`-groepen aan de koolstofketen is **glucose** goed oplosbaar in water. Het kan in opgeloste vorm voorkomen als ketens of in ringvorm (binding tussen 1e en 5e C). Ringvormige glucosemoleculen kunnen aan elkaar worden gebonden onder afsplitsing van een watermolecuul (**condensatiereactie**). Er ontstaat dan een disacharide of polysacharide (**polymerisatie**).

 * **Zetmeel**/**amylose** is een polysacharide met ongeveer 6000 'schakels' die door planten wordt gevormd in chloro- en amyloplasten. Door de bindingshoek tussen glucosemoleculen is amylose spiraalvormig. Amylose is slecht oplosbaar.
 * **Glycogeen** is een sterk vertakte polysacharide die door dieren wordt gevormd in de lever en spieren. 
 * **Cellulose** is een polysacharide met afwisselende bindingshoeken die het een zigzagvorm geven. Groepen celloloseketens vormen samen een stevige structuur en vormen het hoofdbestanddeel van de celwanden van planten.

### Lipiden
O.a. oliën en vetten zijn **lipiden**. Ze bevatten onder andere **vetzuren**. Vetzuren met alleen enkele bindingen tussen de `C`-atomen zijn **verzadigd**. Vetzuren met dubbele bindingen zijn **onverzadigd** of bij meerdere dubbele bindingen **meervoudig onverzadigd**. Lipiden met verzadigde vetzuren (**vetten**) zijn meestal vast bij kamertemperatuur. Lipiden met onverzadigde vetzuren (**oliën**) zijn dan meestak vloeibaar. Vooral plantaardige oliën bevatten veel meervoudig onverzadigde vetzuren. Vetzuren zijn apolair, behalve de zuurgroep.

**Triglyceriden/glycerolesters** zijn vetten gevormd door binding van drie vetzuurmoleculen aan een **glycerol**molecuul. Vetmoleculen zijn apolair.

Als glycerol bindt met twee vetzuren en een fosforzuur onstaat een **fosfolipide**. Aan het polaire fosforzur kunnen nog andere groepen gebonden zijn. Fosfolipiden zijn aan de fosforzuurkant polair en aan de vetzuurkant apolair/hydrofoob. Daardoor vormen ze dubbele lagen moleculen. Hieruit zijn veel membranen opgebouwd. Door de knikken in onverzadigde vetzuren ontstaat een onregelmatige bouw, waardoor membranen plooibaar zijn.

**Steroïden** zijn vetachtige stoffen met kenmerkende koolstofringen (bijv. cholesterol). Sommigen spelen een rol bij celmembraanvorming, anderen werken als hormoon.
